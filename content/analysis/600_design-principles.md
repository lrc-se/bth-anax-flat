Designprinciper
===============

Här utvärderas fyra olika webbplatser utifrån de design&shy;principer de använder sig av samt hur detta påverkar hur webb&shy;platserna upplevs.

<p class="notice" markdown="1">
    *__OBS:__ Jag har utfört denna uppgift på egen hand och har därför inga övriga gruppmedlemmar att redovisa.*
</p>


Laponia     {.section-heading}
-------

[Världsarvet Laponia](http://laponia.nu/), som utsågs för 20 år sedan av UNESCO, består av fyra nationalparker och två naturreservat i norra Lappland. 
Detta är världsarvets officiella webbplats, med allsköns former av information om området vänd till både besökare och andra mer allmänt intresserade.

[![Skärmdump av Laponia](img/screens/design01-small.png){.border}](img/screens/design01.png)


### Design

Webbplatsen använder en övervägande ljus och luftig design med en fixerad bakgrundsbild i form av ett utfrätt miljöfoto, 
vilket gör att innehållet upplevs sväva ovanpå trots att skuggningar eller andra djupelement saknas (dock flyter de vita rutorna ofta ihop med bakgrunden, 
varför någon form av ramar skulle göra separationen tydligare och lyfta designen).

Utseendet är propert och har just den där "officiella" tonen. 
Samtidigt är det kanske också just därför lite onödigt slätstruket med tanke på vilken rik skatt av vyer och upplevelser som själva världsarvet rymmer och 
även om det finns en del framträdande bilder avsedda att framhäva just dessa saker kunde gott mer vikt lagts på detta redan här på startsidan.


#### Framträdande principer

Rutnät och negativt utrymme
: Layouten är tydligt baserad på ett rutnät med tre tydligt separerade övergripande kolumner i en centrerad inneslutning.

Repetition
: Rutorna under bildspelet och videon har samma utseende och storlek och flera av dem har även en likadan pilikon som bara skiljer sig åt färgmässigt.

Hierarki och skala
: Det stora bildspelet längst upp, under menyn, drar åt sig blicken och fungerar som välkomstelement. 
  Därefter följer en stor video med en slående stillbild, för den som vill se mer, bredvid en framträdande rubrik med en introduktion i mindre text. 
  Under allt detta kommer sedan det övriga innehållet, med fler tydliga rubriker.

Balans
: Balansen är i början god, där de olika rutorna väger upp varandra, men den fallerar mot slutet av sidan då högerkolumnen är längre än de övriga två och där ger ett ojämnt intryck.

Transparens
: Det finns korta texter i egna lager ovanpå bildspelet, liksom på flera av de motsvarande statiska titelbilderna på undersidorna, 
  vilket fungerar som en mer framträdande form av en mer klassisk bildtext som vanligtvis skrivs i liten stil under bilden.


Hitta.se    {.section-heading}
--------

[Hitta.se](http://hitta.se/) började som en enkel adress- och nummerupplysningtjänst, men har nu växt till att inkludera många olika typer av uppgifter baserat på bl.a. geografiskt läge. 
Många kommer hit för att använda kartdelen av webbplatsen.

[![Skärmdump av Hitta.se](img/screens/design02-small.png){.border}](img/screens/design02.png)


### Design

Designen på startsidan är i grunden extremt minimalistisk, med en framträdande sökruta mitt på skärmen. 
Till detta kommer en heltäckande bakgrund som kan variera utifrån dagsaktuella kampanjer och dylikt såsom ses här (ofta visas en kart- eller satellitbild) 
och räknas denna bort för utseendet tankarna till Googles klassiska startsida, vilket knappast är en nackdel för en söktjänst.

#### Framträdande principer

Linjer och riktning
: Med just denna bakgrundsbild blir linjespelet väldigt framträdande, där den stiliserade ljuskäglan leder blicken ner till American Express-kortet i det nedre högra hörnet. 
  På vägen passeras även sökrutan som ögat därför gärna återvänder till, alternativt att det börjar där för att sedan halka in i käglans sluttande plan.

Transparens
: Både den rundade mittenrutan med sökformuläret och navigationslisten längst ner har ett lågt alfavärde, vilket gör att bakgrunden tydligt skiner igenom, 
  och effekten tjänar till att tydligt särskilja och framhäva dessa element på ett sätt som inte skulle varit fallet om de svävat fritt utan omslutande halvgenomskinliga fält.

Kontrast
: De flesta av elementen på sidan uppvisar tydlig kontrast mot omgivningen, ifråga om både färg, placering och storlek. 
  Detta gör å ena sidan att det är flera delar som tävlar om uppmärksamheten, men eftersom *antalet* 
  delar är lågt och de bara innehåller lite information går det å andra sidan snabbt att ta till sig innehållet.


Broken Åre      {.section-heading}
----------

[Broken](http://broken-are.com/) är en restaurang med amerikansk inriktning mitt i Åre, där det är rejäla hamburgare av olika slag som är den främsta attraktionen. 
Denna webbplats fungerar som ett enkelt skyltfönster för restaurangen på nätet, med menyer och annan information för att locka gäster.

[![Skärmdump av Broken Åre](img/screens/design03-small.jpg){.border}](img/screens/design03.jpg)


### Design

Webbplatsen är tydligt inspirerad av den amerikanska flaggans färger och sätter därmed tonen direkt vid första anblicken. 
Det första man lägger märke till är den stora logotypen och ett stort bildspel mitt på skärmen som visar bilder från restaurangens Instagramkonto, 
under vilket den blå rutan med öppettiderna drar åt sig blicken. Huvudnavigationen mellan logotypen och bildspelet hamnar därmed lite i skymundan först, 
men framträder genast när blicken åter vänder upp och man är redo att gå vidare.


#### Framträdande principer

Färg
: De röda, blå och vita färgerna är mycket framträdande och för som sagt tankarna till USA. De fungerar även bra ihop, med god läsbarhet, delvis tack vare de något mörka nyanserna.

Textur
: Den röda helskärmsbakgrunden har brutits upp med hjälp av en lätt uppruggad textur som mildrar vad som annars kunde blivit en för kraftig effekt med tanke på rötts inneboende skrikighet och signalfunktion. 
  Värt att notera är även att det ligger en subtil högdager i mitten av bakgrunden, som hjälper till att dra in blicken från kanterna.

Typografi
: Restaurangen har en tydlig amerikanskinspirerad typografisk profil med ett *slab*-teckensnitt som huvudstil och ett kompletterande handskriftsteckensnitt som går igen i rutan med öppettider.

Djup
: Alla element har en subtil skuggning som hjälper till att framhäva dem från bakgrunden. Teckenramen förstärker effekten i huvudlogotypen.

Symmetri och balans
: Med undantag för ikonerna längs vänsterkanten är sidan helt symmetrisk, med ett centrerat innehåll och två mindre bilder på varsin sida om huvudlogotypen.


SoundCloud      {.section-heading}
----------

[SoundCloud](https://soundcloud.com/) är en tjänst som erbjuder en plattform för att ladda upp, spela in och sprida ljud- och musikklipp, med tillhörande kommentars- och kontaktfunktionalitet. 
Många artister och producenter använder SoundCloud för att distribuera musik och kommunicera med sin publik, ofta i form av inbäddade ljudspelare på en egen webbplats.

[![Skärmdump av SoundCloud](img/screens/design04-small.png){.border}](img/screens/design04.png)


### Design

Webbplatsen är avskalad och enkel, med en vit centrerad yta och en bakomliggande ljusgrå bakgrund på bredare skärmar. Det främsta blickfånget utgörs av formuläret i den övre delen, 
som gjorts mer framträdande med hjälp av en serie bilder som varierar från besök till besök. 
Resten av startsidan består av en samling populära klipp och det övergripande upplägget påminner därför om webbplatser som YouTube.


#### Framträdande principer

Rutnät och repetition
: Uppräkningen av populära ljudklipp består av sex kolumner i två rader, där varje cell har ett enhetligt kvadratiskt utseende. När man hovrar över bilderna visas även samma klickbara ikoner.

Negativt utrymme
: I övrigt är startsidan uppbyggd kring tomrum där innehållsytans vita bakgrund tillåts skina igenom obehindrat, med ett fåtal särskiljande streck.

Färg
: Det är inte mycket färg på sidan, men den karaktäristiska orangea nyansen från företages huvudlogotyp går igen i flera av knapparna och 
  nyttjas dessutom tillsammans med komplementfärgen lila i den färgeffekt som återfinns i alla de roterande sidhuvudsbilderna. 
  Orange framträder därför genast som klar huvudfärg i den i övrigt svartvita skalan.
