Kmom03
======

Jag har valt ett kolumnsystem med 12 delar (`float`-varianten, av kompatibilitetsskäl) då det är något jag använt tidigare och tycker ger en god balans mellan uppstyrning och flexibilitet. 
Layoutmässigt har det inte blivit några stora skillnader i och med införandet av detta, då utseendet var övervägande radbaserat från början, 
och i de fall där det blivit en ändring (läs: sidopanelen i redovisningdelen) låg jag ganska nära spaltgränsen redan innan.

Jag har även begränsat fullbreddssidorna så att raderna inte skall bli så långa och valde att göra detta genom en högermarginal istället för centrering, 
främst för att det inte skulle se så konstigt ut på de sidor som bara innehåller några få rader (såsom de som länkas i sidfoten).

På [testsidan](grid) har jag ett par olika kolumnuppsättningar där jag återanvände sidfotsblocken som jag strök i de föregående kursmomenten. 
Bakgrundsbilden visas här endast när muspekaren befinner sig inom den yttre ramen, så man inte behöver glo på den hela tiden, 
och sektionerna beter sig på lite olika sätt när skärmbredden krymper.

Det horisontella rutnätet visade sig bli något av en utmaning, då jag bara inte kunde låta bli att försöka ta det så långt som möjligt -- 
min definition av *"good enough"* blev alltså rätt hög här. Just detta att efterforska, klura och testa är också något jag gillar att göra, 
så det är kanske inte så konstigt att jag valde att löpa linan ut (eller åtminstone rätt långt).

[Resultatet](typography) känner jag mig tämligen nöjd med, där jag på olika sätt lyckats få till en konsekvent hantering av en lång rad olika typer av element -- 
och även här är bakgrundsbilden en `:hover`-effekt. Jag har valt radhöjden 22 px då jag tycker det blir väl mycket luft annars -- 
en för gles text är lika jobbig att läsa som en för tät text och jag vill i allmänhet hålla mig till en höjdfaktor mellan 1,3 och 1,4, men det beror ju också på vilken teckenhöjd typsnittet ifråga har.

Jag ville även liksom tidigare kunna ha en mindre basstorlek i mobilläge så att raderna inte skall bli onödigt korta i den lilla upplösningen. 
Först tänkte jag att jag också skulle ha en lägre radhöjd (20 px) och lyckades implementera en fungerande lösning för detta med hjälp av `rem`-enheten, 
men återvände i slutändan till den ursprungliga höjden för att få lite mer luft på små skärmar, vilket är något jag brukar lägga in annars också. 
Allt detta möjliggjordes av LESS.

Jag har rensat upp och ändrat om rejält i exempelfilerna och anammat ett enkelt grundsystem som endast använder `margin-bottom`, 
men har i fallet med rubriker gjort marginalerna asymmetriska när det inte är fråga om huvudrubriker eller sekventiella rubriker, vilket krävde lite handpåläggning -- 
och här räddades jag återigen av LESS. Jag skall också nämna att jag genomgående använder mig av namngivningsprincipen `@foo-bar` istället för `@fooBar`, 
vilket är mer konsekvent med både CSS i övrigt och LESS-dokumentationen.

Alla webbplatsens sektioner utgår nu från det horisontella rutnätet, men i första hand endast internt inom varje enskild sektion, 
och eftersom mina sektioner använder bakgrundsfärger och är kopplade direkt till varandra har jag använt mig av `padding` i större utsträckning här. 
Bilderna har jag inte ens försökt att anpassa främst på grund av responsivitetsskäl, vilket även inkluderar `flash`-regionen. Se mer under fråga 2 nedan.

Grundstilen har jag hållit så allmän som möjligt med tyngdpunkt på storlekar och positionering, även om jag också inkluderat viss visuell stilsättning som jag ser som grundläggande. 
Övriga mer specifika stilar återfinns i *typography-style.less* och definierar bland annat teckensnitt, men det rör sig om ganska små utökningar av grundstilen.

Teckensnitten har jag valt utifrån personlig smak och en önskan att komma ifrån den lite tråkiga känslan hos Arial och andra standardtyper, 
samtidigt som jag ville bibehålla både läsbarhet och en klar separation mellan rubriker och brödtext. De jag landade i (Amaranth och Cabin) är lite mer livliga, 
men fortfarande ganska återhållsamma. Filerna inkluderas för närvarande direkt från Google Fonts.

Slutligen har jag uppdaterat resten av stilsättningen, fixat några potentiella buggar samt ändrat brytpunkten för den expanderande menyn nu när det är fler menyval och huvudmenyn därmed behöver gömmas tidigare.


##### Hur känns det att vara styrd till ett vertikalt grid? Hämmande eller stödjande?

Både och. Jag har visserligen byggt en del med Bootstrap (se nedan), men tenderar annars mest att gå på känsla och utgå från de ingående komponenternas inneboende storlek när jag gör en grundlayout. 
Kursboken (som överlag är riktigt bra) ger dock en bra introduktion till rutnätsbaserad layout och styrkorna med en sådan, med tydliga exempel, så visst är det något att tänka på och utnyttja.

Samtidigt är det inte alltid det känns som att materialet riktigt passar med den givna spaltbredden och man ställs då inför valet att antingen försöka anpassa innehållet eller ändra spalterna. 
Bådadera kan visa sig knöliga och inför man för många kolumner för att öka flexibiliteten tappar man till slut mycket av poängen med att ha dem alls, särskilt i mindre upplösningar.

Så, som sagt: det är lite både och.

##### Hur känns det att jobba med ett typografiskt horisontellt/baseline grid? Ser du någon poäng med det?

[Krångligare än man kan tro](https://www.smashingmagazine.com/2012/12/css-baseline-the-good-the-bad-and-the-ugly/), även om man endast håller sig till ren text, 
och det kan bli riktigt komplicerat när man börjar plocka in andra typer av element. Sedan riskerar hela konceptet att bryta ihop när man blandar in bilder, 
som det ofta inte är rimligt att anpassa till rutnätet fullt ut -- särskilt inte om de skall fungera responsivt utan omständliga JS-lösningar. 
Mycket av detta grundar sig i de "tillkortakommanden" som webbläsare och CSS uppvisar jämfört med traditionella layouttekniker och -verktyg, såsom avsaknaden av automatisk "snap to grid"-funktionalitet.

Egentligen känns hela konceptet som ett försök att applicera strikta regler från ett fast medium (tryck) på ett mycket friare medium (webben), 
vilket dels är mer eller mindre dömt att misslyckas som helhet och dels hämmar just den inneboende *flexibiliteten* som webbmediumet erbjuder i onödan -- 
det rör sig om fundamentalt olika världar och jag tror det är ett misstag att försöka låtsas om något annat.

Med det sagt ser jag en poäng i begreppet "vertikal rytm" liksom i att implementera konsekvent radhöjd på sidor av tydlig "artikeltyp", 
men att försöka klämma in en *hel webbplats* i ett horisontellt rutnät känns som att det kostar mer än det smakar. 
Då tycker jag det känns viktigare att ha ett mer övergripande rutnät på komponentnivå, alltså att webbplatsens olika sektioner är uppradade på ett korrekt sätt i förhållande till varandra, 
utan att *allting* nödvändigtvis måste passa in i ett och samma fasta linjesystem samtidigt.

##### Har du jobbat med liknande layouttekniker sedan tidigare?

Kolumnbaserad layout har jag erfarenhet av från Bootstrap, även om upplägget där är lite annorlunda. Specifikt så är Bootstraps kolumner baserade på allmänna layoutklasser 
(`col-md-12` o.s.v.), spaltavståndet är fast istället för procentbaserat och `.container`-elementen har fasta storlekar utifrån en serie brytpunkter, 
så det blir en lite annan arbetsgång.

##### Du börjar se hur man kan jobba med LESS. Kommentarer på det?

Gillar det mer och mer! Vissa av de saker jag tagit mig för i detta moment skulle varit väldigt jobbiga att göra i ren CSS, så det blir tydligt vilken styrka det ligger i kunna använda LESS.

##### Hur uppfattade du nivån på detta kmom? Svårt, lagom, många nya begrepp?

Medel. Kolumnbaserad layout är inte speciellt krånglig i sig, men däremot kan det vara rätt bökigt att applicera den i efterhand i en redan fungerande layout/design 
och man bör ta sådana beslut direkt från början så att allting kan byggas upp på rätt sätt från grunden. När det kommer till den typografiska stilsättningen, särskilt ifråga om rutnätet, 
beror mycket av hur nivån uppfattas på hur mycket tid och kraft man känner för att lägga på detta -- och där drog jag det som sagt rätt långt av bara farten...
