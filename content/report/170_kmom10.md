Kmom10
======

<p class="notice" markdown="1">
    *Notera att det mesta av text&shy;innehållet som hör till projektets uppdrag återfinns på analys&shy;sidorna respektive [den nya webbplatsen](../../proj/htdocs), 
     så flera av avsnitten i denna redovisning är rätt korta då det annars bara skulle blivit en massa onödig upprepning här.*
</p>

Förutom nedan&shy;stående uppdrag har jag passat på att byta ut standard&shy;temat till den här webbplatsen, då jag slutligen tröttnat på det ursprungliga utseendet som varit med ända från början, 
och valde då en lätt modifierad version av **background** från [Kmom06](report/kmom06). Jag har även lagt till rutnäts&shy;visuali&shy;sering med `?vgrid` och `?hgrid` 
i samtliga teman samt optimerat blogg&shy;bilderna lite mer.


#### Uppdrag 1+2: Analys

Analyserna är genomförda enligt samma upplägg som i de tidigare kurs&shy;momenten, men med nya urval av webbplatser. Jag har inte tagit med några skärm&shy;dumpar i språk&shy;bruks&shy;analysen, 
då de saker som denna i huvudsak behandlar framträder dåligt i det formatet.


#### Uppdrag 3+4: Webbplats och tema

Dessa två uppdrag går hand i hand och kan i min mening inte separeras från varandra på något menings&shy;fullt sätt. 
Jag valde kund nr 2 (Art Ist), vilket jag gjorde främst på grund av en design&shy;tanke som dök upp i mitt huvud nästan direkt när jag läste beskriv&shy;ningarna. 
Denna har antagligen planterats där i samband med tidigare frekventa besök på musikers och komposi&shy;törers hemsidor, då jag räknar mig själv -- av och till och i någon mån -- till bådadera kategorierna.

Det skulle alltså bli en musikartist och jag tänkte då genast på mitt absoluta favorit&shy;instrument [tereminen](https://en.wikipedia.org/wiki/Theremin), 
som spelas utan att man rör vid det med en teknik som närmast framstår som magi. Artist&shy;namnet *The Thereminator* kom av sig själv, 
vilket i sin tur ledde till att jag bestämde mig för att göra hela [webbplatsen](../../proj/htdocs) på engelska och den genom&shy;gående kaxiga fram&shy;toningen utgår i sin tur från detta namn. 
Alla texter är skrivna rollenligt och namnet Art Ist förekommer ingenstans, utan det är artist&shy;personan som gäller fullt ut.

Den ur&shy;sprung&shy;liga idén jag fick har realiserats i standard&shy;temat (**custom**), där den stora teremin&shy;bilden utgör grunden för hela designen; 
övriga element har placerats och utnyttjats i ett något asymmetriskt upplägg som ändå totalt sett ger en känsla av balans och inramning. 
Det var något av en utmaning att få till stil&shy;sättningen så att den fungerar fullt ut, även med rutnäten i båda dimen&shy;sionerna, men jag tycker jag lyckades rätt bra till slut. 
Temat är överlag "konst&shy;närligt" och något flådigt i sin framtoning, vilket alltså är högst medvetet.

Något som jag redan tidigt bestämde mig för var att ta bort `flash`-regionen helt och hållet, då den kort och gott inte hade någon naturlig plats i min valda layout, 
utan man kan istället med fog hävda att den ständigt närvarande teremin&shy;bilden har tagit över dess roll. Jag fann heller ingen plats för `breadcrumb`, 
både rent design&shy;mässigt och helt enkelt för att webbplatsen inte är särskilt djup och därmed knappast har ett faktiskt behov av den typen av sekundär navigation. 
För att kompensera för bortfallet gjorde jag även så att inne&shy;hålls&shy;för&shy;teckningen visas på alla inläggs&shy;sidor i bloggdelen samt 
lyckades efter visst pillande få in motsvarande lista även invid tema&shy;väljaren.

För sidopanelen på startsidan valde jag en lista med turnédatum, vilket kändes som en rimlig sak att ha där, och höger&shy;placeringen fick sedan gå igen även på de andra sidorna med sidopanel. 
Som triptyk valde jag en trio lika stora bilder med tillhörande rubrik och placerade dessa i regionen `columns-below`, där jag tyckte de hörde hemma bäst. 
Logotyp&shy;bilden tillika bokmärkes&shy;ikonen utgörs av en färgglad sinusvåg som symboliserar tereminens ljud och under&shy;liggande teknik.

För att bygga webbplatsen använde jag en helt nyskapad grund&shy;struktur (med `make site-build`) och kopierade över *theme*-katalogens stomme för att få ett tomt ark att arbeta med. 
För att slippa duplicera en massa saker i onödan gjorde jag dock en symbolisk länk till den existerande *vendor*-katalogen samt ändrade sökvägarna i *theme/Makefile* 
så att den använder Node.js-modulerna i det existerande tema&shy;systemet.

Sedan kopierade jag över och modifierade valda moduler och kodavsnitt, men jag har inte återanvänt den expan&shy;derande menyn utan gjorde en helt egen responsiv meny på enklaste möjliga sätt, 
som dessutom inte kräver att man definierar menyvalen på två olika ställen. Liksom tidigare har jag även i detta fall gjort vissa ingrepp i flera av mallsidorna lokalt, 
för att få större kontroll över det slutliga utseendet.


#### Uppdrag 5: Alternativt tema

För det alternativa temat ville jag göra något märkbart annorlunda och inte bara trixa med färger och teckensnitt, så jag bestämde mig för en s.k. *"modern professional"*-stil 
med en helt annan och betydligt mer städad framtoning. Färgschemat har ingen speciell innebörd utöver att, i mitt tycke, fungera väl med förut&shy;nämnda föresats, 
men jag fick göra några special&shy;lösningar för att kunna få navigations&shy;listen att se ut och bete sig som en egen fullbred region.

Jag lekte ett tag med tanken på att återinföra `flash`- och/eller `breadcrumb`-regionerna här, men bestämde mig för att köra på den avskalade linjen även i detta fall. 
Detta ger ett mer konsekvent intryck, både mellan temana och ifråga om den så omhuldade symmetrin inom det här temat, 
som nu är mycket god med två (2) tydligt avgränsade regioner både ovan och under huvud&shy;innehållet.


#### Uppdrag 6: LESS-struktur

Jag har återanvänt det mesta av modul&shy;strukturen från denna webbplats, men har också gjort några ingrepp här och var för att anpassa upplägget till projektet -- 
ofta i form av bort&shy;tagningar. Ut&shy;form&shy;ningen av koden är annars likartad, med variabler som styr olika inställ&shy;ningar. Se vidare under nästa rubrik.


#### Allmänt om projektet

Det känns bra att huvud&shy;uppgiften landade i att göra en helt ny webbplats, 
då man i och med detta frigörs från de begräns&shy;ningar och special&shy;lösningar som uppträtt under ut&shy;vecklandet av den existerande webbplatsen -- 
för att inte tala om hur mycket enklare det blir att skapa en ny design och layout när man kan bygga den från grunden. Jag har, i likhet med andra, 
ofta återkommit till att det känns som att vi gör saker i fel ordning i kurs&shy;momenten, men här fick man istället en möjlighet att göra dem i *rätt* ordning -- 
det är betydligt lättare att göra rätt från början än att försöka tvinga in nya koncept i existerande lösningar i efterhand. Tack för det!

Det som istället kändes mest utmanande -- och som även var det jag lade mest tid på -- var att tillmötesgå kravet om att det skulle vara "bildrikt". 
Det där med bilder och tusentals ord känner vi ju alla till, men eftersom webbplatsen i det här fallet inte är vår egen ställs vi inför ett stort problem: Hur får man tag i passande bilder 
*som man får använda*?

Jag dammsög kända ställen såsom [Openclipart](https://openclipart.org/) och [Wikimedia Commons](https://commons.wikimedia.org/wiki/Main_Page) 
liksom Googles bildsök inställd på öppen licens efter lämpliga saker att utgå ifrån och satte sedan på mig redigerar&shy;hatten. 
Även om jag känner mig hyfsat nöjd med slut&shy;resultatet känns det också som att opropor&shy;tioneligt mycket möda fick läggas på denna del för att nämnda resultat skulle både kännas passande i samman&shy;hanget 
*och* hålla sig inom juridiska råmärken. Nämnas bör även att jag för enkel&shy;hetens skull samlat all CC-by-attribuering på webbplatsens "License"-sida för mina modifierade alster.

Samman&shy;fattnings&shy;vis tycker jag att projektet definitivt lever upp till målet om att just samman&shy;fatta hela kursens innehåll, 
särskilt eftersom man som sagt fick göra det nerifrån och upp den här gången. Analys&shy;delarna är också fortsatt uppskattade, även om de också i detta fall krävde sin lilla tid för att bli bra. 
Allt som allt, som sägs nedan: arbetssamt, men givande.


#### Kursutvärdering

Som jag nämnde i [upprops&shy;tråden](https://dbwebb.se/forum/viewtopic.php?f=53&t=5480) har jag länge sökt efter en kurs som faktiskt vågar ta ett *konkret* 
grepp om webb- och gräns&shy;snitts&shy;design och såväl framhålla som utnyttja existerande bästa praxis, med *specifik anpassning* till just detta fält -- 
istället för att, som enligt min erfarenhet tyvärr oftast annars är fallet, fastna i akademisk teori utan koppling till faktisk tillämp&shy;ning. 
I detta avseende tycker jag den här kursen i mångt och mycket levererar, då det är stort och åter&shy;kommande fokus på just *tillämpningar av* och *exempel på* de under&shy;liggande teoretiska begreppen, 
vilket är helt avgörande. Jag vill gärna än en gång lyfta fram att kursboken också är riktigt bra här, även om det av och till märks att den inte är skriven igår.

Den stora behåll&shy;ningen för mig, utöver detta, har annars varit att få gå på djupet i LESS. Där kände jag mig som hemma direkt och tog chansen att göra lite mer avancerade grejer i vissa uppgifter, 
allt för att underlätta för mig själv längre fram och få till en bättre över&shy;gripande struktur. Vid flera tillfällen kände jag att det jag försökte göra -- och lyckades med -- 
var närmast helt beroende av att jag kunde göra det med LESS och när jag nu börjat göra andra saker i ren CSS igen känner jag mig ofta hämmad. *LESS is more*, definitivt.

Integrationen av allmänna design&shy;begrepp och -principer in i webb&shy;världen, både konceptuellt och ända ner på specifik teknisk nivå, har också i stort varit bra, 
men återigen så har sekvensen ofta känts bakvänd, med extra&shy;arbete som följd när man ideligen måste backa och göra om. 
Samtidigt är det kanske svårt att göra på något väsentligen annorlunda sätt med nuvarande upplägg med själv&shy;ständiga moment, 
men jag undrar ändå om det inte vore möjligt att skapa ett naturligare flöde där man *inte* behöver bygga upp och om grund&shy;plåten hela tiden, 
vilket även borde kunna minska den ofta förekommande "kopiera in en färdig lösning och gå vidare"-känslan.

Tanken med att använda ett ramverk för att minska kod&shy;skrivandet och därmed kunna koncentrera sig mer på de "mjuka" delarna var god, men nådde inte ända fram. 
Detta beror dels på att ramverket i sig inte känns helt färdigt -- särskilt inte ifråga om dokumen&shy;tation, som endast kommit i små stötar efter hand -- 
vilket gjort det svårare än väntat/<wbr>önskat att använda och framför allt *anpassa* det och dels på att upplägget på uppgifterna ofta lett till omfattande LESS-kod ändå. 
Jag misstänker även att det att hela Kmom01 och i viss mån Kmom02 till slut fick vikas till att över huvud taget få till en fungerande grund var en bidragande orsak till att de senare momenten blev så späckade, 
då tiden helt enkelt tog slut, så kursen skulle antagligen tjänat på att inkludera en fungerande miljö direkt från start.

Min allmänna känsla är nämligen att det här har varit en arbetssam kurs -- märkbart mer än vad den annonserade halv&shy;farts&shy;takten medger. Det är ett stort antal begrepp, 
tekniker och verktyg som tas upp och används och uppgifterna i kursmomenten har ofta varit mycket omfattande, 
särskilt med tanke på att det i den senare hälften även ingått mer eller mindre djupgående analys&shy;uppgifter. De sistnämnda har varit bra som sådana -- och ibland rent av ögon&shy;öppnande -- 
men de har ökat arbets&shy;bördan betydligt då de inte är något man bara svänger ihop med vänster&shy;handen.

Vad gäller just verktygen känner jag också att flera av dem lämnats lite vind för våg och att man tvingas ta dem för givna istället för att lära sig dem ordentligt, 
också mycket beroende på arbets&shy;bördan och tids&shy;schemat. Ett typexempel är `git`, där det inte varit någon större genomgång om hur man faktiskt man *dra nytta* av det på ett bra sätt -- 
eller bara hur man bör tänka när man sätter ihop en `commit` -- såsom t.ex. att faktiskt ångra, återställa och slå ihop saker och ting i efterhand. 
Det är väl ändå därför man har ett versions&shy;hanterings&shy;system till att börja med, inte sant?

I korthet: Bra, men kan bli bättre.

**Betyg: 7/10**
