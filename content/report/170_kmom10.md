Kmom10
======

<p class="notice" markdown="1">
*Notera att det mesta av textinnehållet som hör till projektets uppdrag återfinns på analys&shy;sidorna respektive den nya webbplatsen, 
så de flesta av styckena i denna redovisning är rätt korta då det annars bara skulle blivit en massa onödig upprepning här.*
</p>

Förutom nedanstående uppdrag har jag passat på att byta ut standardtemat till den här webbplatsen, då jag slutligen tröttnat på det ursprungliga utseendet som varit med ända från början, 
och valde då en lätt modifierad version av **background** från [Kmom06](report/kmom06). Jag har även lagt till rutnäts&shy;visualisering med `?vgrid` och `?hgrid` 
i samtliga teman samt optimerat bloggbilderna lite mer.


#### Uppdrag 1+2: Analys

Analyserna är genomförda enligt samma upplägg som i de tidigare kursmomenten, men med nya urval av webbplatser. Jag har inte tagit med några skärmdumpar i språk&shy;bruks&shy;analysen, 
då de saker som denna i huvudsak behandlar framträder dåligt i det formatet.


#### Uppdrag 3+4: Webbplats och tema

Dessa två uppdrag går hand i hand och kan i min mening inte separeras från varandra på något meningsfullt sätt. 
Jag valde kund nr 2 (Art Ist), vilket jag gjorde främst på grund av en designtanke som dök upp i mitt huvud nästan direkt när jag läste beskrivningarna. 
Denna har antagligen planterats där i samband med tidigare frekventa besök på musikers och kompositörers hemsidor, då jag räknar mig själv -- av och till och i någon mån -- till bådadera kategorierna.

Det skulle alltså bli en musikartist och jag tänkte då genast på mitt absoluta favoritinstrument [tereminen](https://en.wikipedia.org/wiki/Theremin), 
som spelas utan att man rör vid det med en teknik som närmast framstår som magi. Artistnamnet *The Thereminator* kom av sig själv, 
vilket i sin tur ledde till att jag bestämde mig för att göra hela [webbplatsen](../../proj/htdocs) på engelska och den genomgående kaxiga framtoningen utgår i sin tur från detta namn. 
Alla texter är skrivna rollenligt och namnet Art Ist förekommer ingenstans, utan det är artistpersonan som gäller fullt ut.

Den ursprungliga idén jag fick har realiserats i standardtemat (**custom**), där den stora tereminbilden utgör grunden för hela designen; 
övriga element har placerats och utnyttjats i ett något asymmetriskt upplägg som ändå totalt sett ger en känsla av balans och inramning. 
Det var något av en utmaning att få till stilsättningen så att den fungerar fullt ut, även med rutnäten i båda dimensionerna, men jag tycker jag lyckades rätt bra till slut. 
Temat är överlag "konstnärligt" och något flådigt i sin framtoning, vilket alltså är högst medvetet.

Något som jag redan tidigt bestämde mig för var att ta bort `flash`-regionen helt och hållet, då den kort och gott inte hade någon naturlig plats i min valda layout, 
utan man kan istället med fog hävda att den ständigt närvarande tereminbilden har tagit över dess roll. Jag fann heller ingen plats för `breadcrumb`, 
både rent designmässigt och helt enkelt för att webbplatsen inte är särskilt djup och därmed knappast har ett faktiskt behov av den typen av sekundär navigation. 
För att kompensera för bortfallet gjorde jag även så att innehållsförteckningen visas på alla inläggssidor i bloggdelen samt lyckades efter visst pillande få in motsvarande lista bredvid temaväljaren.

För sidopanelen på startsidan valde jag en lista med turnédatum, vilket kändes som en rimlig sak att ha där, och högerplaceringen fick sedan gå igen även på de andra sidorna med sidopanel. 
Som triptyk valde jag en trio lika stora bilder med tillhörande rubrik och placerade dessa i regionen `columns-below`, där jag tyckte de hörde hemma bäst. 
Logotypbilden tillika bokmärkesikonen utgörs av en färgglad sinusvåg som symboliserar tereminens ljud och underliggande teknik.

För att bygga webbplatsen använde jag en helt nyskapad grundstruktur (med `make site-build`) och kopierade över *theme*-katalogens stomme för att få ett tomt ark att arbeta med, 
men för att slippa duplicera en massa saker i onödan gjorde jag en symbolisk länk till den existerande *vendor*-katalogen samt ändrade sökvägarna i *theme/Makefile* 
så att den använder Node.js-modulerna i det existerande temasystemet.

Jag har dock inte återanvänt den expanderande menyn, utan jag gjorde en helt egen på enklaste möjliga sätt som dessutom inte kräver att man definierar menyvalen på två olika ställen. 
Liksom tidigare har jag även i detta fall gjort vissa ingrepp i flera av mallsidorna lokalt, för att få större kontroll över det slutliga utseendet.


#### Uppdrag 5: Alternativt tema

För det alternativa temat ville jag göra något märkbart annorlunda och inte bara trixa med färger och teckensnitt, så jag bestämde mig för en s.k. *"modern professional"*-stil 
med en helt annan och betydligt mer städad framtoning. Färgschemat har ingen speciell innebörd utöver att, i mitt tycke, fungera väl med förutnämnda föresats, 
men jag fick göra några speciallösningar för att kunna få navigationslisten att se ut och bete sig som en egen fullbred region.

Jag lekte ett tag med tanken på att återinföra `flash`- och/eller `breadcrumb`-regionerna här, men bestämde mig för att köra på den avskalade linjen även i detta fall. 
Detta ger ett mer konsekvent intryck, både mellan temana och ifråga om den så omhuldade symmetrin inom det här temat, 
som nu är mycket god med två (2) tydligt avgränsade regioner både ovan och under huvud&shy;innehållet.


#### Uppdrag 6: LESS-struktur

Jag har återanvänt det mesta av modulstrukturen från denna webbplats, men har också gjort några ingrepp här och var för att anpassa upplägget till projektet -- 
ofta i form av borttagningar. Utformningen av koden är annars likartad, med variabler som styr olika inställningar. Se vidare under nästa rubrik för mer om detta.


#### Allmänt om projektet

Det känns bra att huvuduppgiften landade i att göra en helt ny webbplats, då man i och med detta frigörs från de begränsningar och speciallösningar som uppträtt under utvecklandet av den existerande webbplatsen -- 
för att inte tala om hur mycket enklare det blir att skapa en ny design och layout när man kan bygga den från grunden. Jag har, i likhet med andra, 
ofta återkommit till att det känns som att vi gör saker i fel ordning i kursmomenten, men här fick man istället en möjlighet att göra dem i *rätt* ordning -- 
det är betydligt lättare att göra rätt från början än att försöka tvinga in nya koncept i existerande lösningar i efterhand. Tack för det!

Det som istället kändes mest utmanande -- och som även var det jag lade mest tid på -- var att tillmötesgå kravet om att det skulle vara "bildrikt". 
Det där med bilder och tusentals ord känner vi ju alla till, men eftersom webbplatsen i det här fallet inte är vår egen ställs vi inför ett stort problem: Hur får man tag i passande bilder 
*som man får använda*?

Jag dammsög kända ställen såsom [Openclipart](https://openclipart.org/) och [Wikimedia Commons](https://commons.wikimedia.org/wiki/Main_Page) 
liksom Googles bildsök inställd på öppen licens efter passande saker att utgå ifrån och satte sedan på mig redigerarhatten. 
Även om jag känner mig hyfsat nöjd med slutresultatet känns det också som att oproportioneligt mycket möda fick läggas på denna del för att nämnda resultat skulle både kännas passande i sammanhanget 
*och* hålla sig inom juridiska råmärken. Nämnas bör även att jag för enkelhetens skull samlat all CC-by-attribuering på "License"-sidan för mina modifierade alster.

Sammanfattningsvis tycker jag att projektet definitivt lever upp till målet om att just sammanfatta hela kursens innehåll, 
särskilt eftersom man som sagt fick göra det nerifrån och upp den här gången. Analysdelarna är också fortsatt uppskattade, även om de också i detta fall krävde sin lilla tid för att bli bra. 
Allt som allt, som sägs nedan: arbetssamt, men givande.


#### Kursutvärdering

Som jag nämnde i uppropstråden har jag länge sökt efter en kurs som faktiskt vågar ta ett *konkret* grepp om webb- och gränssnittsdesign och såväl framhålla som utnyttja existerande bästa praxis, 
med *specifik anpassning* till just detta fält -- istället för att, som enligt min erfarenhet tyvärr oftast annars är fallet, fastna i akademisk teori utan koppling till faktisk tillämpning. 
I detta avseende tycker jag den här kursen i mångt och mycket levererar, då det är stort och återkommande fokus på just *konkreta exempel*, vilket är helt avgörande -- 
och jag vill gärna än en gång lyfta fram att kursboken också är riktigt bra här, även om det av och till märks att den inte är skriven igår.

Den stora behållningen för mig, utöver detta, har annars varit att få gå på djupet i LESS. Där kände jag mig som hemma direkt och tog chansen att göra lite mer avancerade grejer i vissa uppgifter, 
allt för att underlätta för mig själv längre fram och få till en bättre övergripande struktur. Vid flera tillfällen kände jag att det jag försökte göra -- och lyckades med -- 
var närmast helt beroende av att jag kunde göra det med LESS och när jag nu börjat göra andra saker i ren CSS igen känner jag mig ofta hämmad. *LESS is more*, definitivt.

Integrationen av allmänna designbegrepp och -principer in i webbvärlden, både konceptuellt och ända ner på specifik teknisk nivå, har också i stort varit bra, 
men återigen så har sekvensen ofta känts bakvänd, med extraarbete som följd när man ideligen måste backa och göra om. 
Samtidigt är det kanske svårt att göra på något väsentligen annorlunda sätt med nuvarande upplägg med självständiga moment, 
men jag undrar ändå om det inte vore möjligt att skapa ett naturligare flöde där man *inte* behöver bygga upp och om grundplåten hela tiden.

Tanken med att använda ett ramverk för att minska kodskrivandet och därmed kunna koncentrera sig mer på de "mjuka" delarna var god, men nådde inte ända fram. 
Detta beror dels på att ramverket i sig inte känns helt färdigt -- särskilt inte ifråga om dokumentation, som endast kommit i små stötar efter hand -- 
vilket gjort det svårare än väntat/<wbr>önskat att använda och framför allt *anpassa* det och dels på att upplägget på uppgifterna ofta lett till omfattande LESS-kod. 
Jag misstänker även att det att hela Kmom01 till slut fick vikas till att över huvud taget få igång grunden var en bidragande orsak till att de senare momenten blev så späckade, 
då tiden helt enkelt tog slut, så kursen skulle antagligen tjänat på att inkludera en fungerande miljö direkt från start.

Min allmänna känsla är nämligen att det här har varit en arbetssam kurs -- märkbart mer än vad den annonserade halvfartstakten medger. Det är ett stort antal begrepp, 
tekniker och verktyg som tas upp och används och uppgifterna i kursmomenten har ofta varit mycket omfattande, 
särskilt med tanke på att det i den senare hälften även ingått mer eller mindre djupgående analysuppgifter. Dessa har varit bra som sådana, 
men de har ökat arbetsbördan betydligt då de inte är något man bara svänger ihop med vänsterhanden.

Vad gäller just verktygen känner jag också att flera av dem lämnats lite vind för våg och att man tvingas ta dem för givna istället för att lära sig dem ordentligt, 
också mycket beroende på arbetsbördan och tidsschemat. Ett typexempel är `git`, där det inte varit någon större genomgång om hur man faktiskt man *dra nytta* av det på ett bra sätt -- 
eller bara hur man bör tänka när man sätter ihop en `commit` -- såsom t.ex. att faktiskt ångra, återställa och slå ihop saker och ting i efterhand. 
Det är väl ändå därför man har ett versionshanteringssystem till att börja med, inte sant?

I korthet: Bra, men kan bli bättre.

**Betyg: 7/10**
