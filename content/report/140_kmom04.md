Kmom04
======

Det här blev ännu ett omfattande kursmoment, kanske mycket för att jag gärna, så att säga, gör saker ordentligt och även gillar att polera på detaljerna.

Jag började med att gå igenom huvudtemats kod och lade in variabler överallt där jag förväntade mig att jag skulle vilja göra anpassningar, 
för att sedan skapa basdefinitioner för dessa (detta utgör alltså `base`-temat). Efter många om och men ifråga om hur LESS-koden kunde samarbeta med temaväljaren (se forumet) 
kunde jag så småningom slå fast ett modulupplägg som fungerar som jag vill/tänkt, där jag använder mig av separata stilmallsfiler som importerar bastemat plus valfritt antal andra grundkomponenter 
(t.ex. ramar, teckensnitt o.s.v.) som jag brutit ut ur den tidigare mer sammanhållna strukturen.

Detta innebär att jag kan styra mycket i undertemana genom att först importera det jag vill ha och sedan definiera nya variabelvärden, 
så de flesta av temafilerna är ganska korta, med ett mindre antal mer specifika ingrepp baserade på uttryckliga stilregler. Det stora undantaget är, föga förvånande, 
[LCARS](https://en.wikipedia.org/wiki/LCARS)-temat (`fun`), som är rejält komplicerat och verkligen utnyttjar såväl LESS som CSS till det yttersta. Det var en kul utmaning! 
(Observera att jag inte lagt till någon *content/fun*, då jag tyckte det existerande innehållet fungerade bra för att demonstrera det temats egenart.)

Jag har även översatt och modifierat temaväljaren så att den bättre passar in som en del av webbplatsen, 
där jag lyckades lägga till `flash`- och `breadcrumb`-regionerna efter att ha studerat ramverkskoden, och länkar också till väljaren från [temasidan](theme) 
så att det är enkelt att ändra tema när man vill. Dessutom har jag gjort så att alla teman automatiskt inkluderar *common.min.css*, 
som innehåller gemensamma grundinställningar såsom Normalize.css, kolumnlayouten och den expanderande menyn.

Vad gäller färgschema&shy;analysen försökte jag välja webbplatser med olika typer av paletter för att få lite variation. 
Jag lade även lite tid på att skapa en bra stilsättning av visualiseringen av paletterna, där jag använde mig av CSS-räknare för att skapa en automagisk numrering -- 
och allt matchar det horisontella rutnätet, inklusive bilderna (i full skärmstorlek). Jag har även aktiverat "snygga länkar" i ramverket för att kunna länka till original&shy;bilderna.


##### Hur känner du inför färger och webbplatser? Föredrar du något särskilt ljust, mörkt, färgglatt?

Jag ser nog hellre ljust än mörkt sådär i största allmänhet, mycket för att det är svårt att få till mörka teman som är vilsamma för ögonen. 
Jag tycker dock att den numera så vanligt förekommande ultraminimalistiska stilen, som i princip är helt svartvit utan några som helst särskiljande drag mellan olika typer av element, 
är rent horribel ur både stil- och användbarhetssynpunkt och önskar att fler kunde läsa och *ta till sig* [Nielsens artikel i ämnet](https://www.nngroup.com/articles/characteristics-minimalism/). 
Smakfulla färgsättningar kan förvandla en till en början medioker design till en utomordentlig dito, 
men jag har också svårt för den andra stora trenden med gigantiska enfärgade ytor i pastellfärger och jättestora tomrum överallt.

Det är dock ofta lite svårt att sätta fingret på exakt vad som höjer eller sänker en design och det hela kan sammanfattas i uttrycket "jag känner igen det när jag ser det", 
vilket gäller för både positiva och negativa upplevelser. Tyvärr överväger de senare.


##### Har du funderat på hur webbplatsers färgskala och färgsättning påverkar besökarens känsla av webbplatsen? Bidrar val av typsnitt till den känslan?

Ja och ja -- och jag förvånas ständigt över hur dessa enkla saker ofta missas eller avsiktligt ignoreras. Lite färg- och typografilära skulle göra många gott, 
inte bara programmeringsstudenter -- och det har definitivt varit nyttigt för mig.


##### Hur känns din LESS-struktur så här långt?

Den har landat i ett s.k. "ordnat kaos", där saker och ting å ena sidan spretar betänkligt medan det å andra sidan också ofta är lätt att genomföra långtgående ändringar med små ingrepp. 
Rent allmänt tänker jag i första hand i termer av LESS snarare än CSS nu, så jag trivs som fisken i vattnet (eller fjällräven i snön) med det. LESS FTW!


##### Hur valde du att göra med ditt eget `default`-tema?

Jag behöll det tidigare brungrå temat, men kompletterade det med en klarare länkfärg enligt diskussionen nedan och 
bytte även ut den yttre bakgrundsfärgen mot en betydligt ljusare ton för att det inte skulle bli så murrigt. Jag vet inte om detta kan betraktas som mitt 
"eget personliga mästerverk bland teman", men det finns en genomgående tanke med det och jag gillar fortfarande matchningen med titelbilden, 
så det får vara kvar som förvalt tills vidare. Jag kanske ändrar mig senare.


##### Var det något särskilt som du uppfattade som utmanande i detta kmom?

Om vi bortser från hela problematiken kring de tekniska förutsättningarna och all extra tid och kraft som gick åt till detta så får jag nog säga att 
det var att bryta upp den existerande stilsättningen till en återanvändbar och anpassningsbar struktur av filer och konstruktioner, 
där jag ändrat mig många gånger längs vägen. En allmän känsla i kursen är att mycket görs baklänges; 
det är betydligt svårare att anpassa ett befintligt system i efterhand än att planera det rätt från början. Sedan var också LCARS-temat en riktig utmaning i sig, men det var ju frivilligt.

Utöver detta var det också lite lurigt att kartlägga webbplatsernas paletter, 
då flera av dem inte verkar vara så strikt uppbyggda utan innehåller många nyanser som med lite större planering borde kunna slås ihop då de knappt (eller inte alls) går att skilja åt visuellt.

Slutligen upplever jag det ofta som svårt att upprätthålla en tydlig visuell skillnad mellan besökta och obesökta länkar samtidigt som man skall behålla kontrasten mot bakgrunden *och* 
hålla sig inom det färgschema man valt -- särskilt när detta schema är monokromatiskt. Men, efter en hel del funderande och testande (och med lite hjälp av LESS-funktioner) 
gick det vägen det med och samtliga mina teman visar nu besökta länkar. Jag valde dock att begränsa detta till huvudsektionen, så länkarna i brödsmulor och sidfot ändrar inte färg.
