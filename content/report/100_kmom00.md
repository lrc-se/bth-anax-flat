Kmom01 (arkiverad)
==================

<p class="notice" markdown="1">
*__OBS:__ Nedanstående är min ursprungliga redovisningstext för den första versionen av Kmom01, före [uppdelningen](https://dbwebb.se/forum/viewtopic.php?f=53&t=5846).*
</p>

Det är visserligen bara startmomentet men jag har ändå gjort min me-sida rätt så komplett struktur- och stilmässigt, 
även om det fortfarande rör sig om ganska enkla konstruktioner -- när jag väl börjar stilsätta känns det oftast lika bra att fortsätta tills jag har en sammanhållen helhet, 
så det fick bli så nu också.

Stilen följer en brun färgskala för att matcha tonen i sidhuvudsbilden och är i övrigt enkel och "ren". Jag har tagit bort både AF-logotyperna och sidfotskolumnerna, 
då ingendera kändes nödvändig eller passande i mitt upplägg, och använder istället en rubrik och sidfot av mer avskalat snitt. Alla sidor från grundinstallationen finns med i anpassad form, 
förutom *report/100_intro.md* -- det kändes bara onödigt att ha *både* "Index" *och* "Introduktion", där den förstnämnda bara är tom, så jag slog ihop de två delarna till en. 
Jag tog även bort den övre `next-previous`-navigationen på redovisningssidan, både för att kunna få till en jämnare överkant och för att den kändes onödig när man ändå har innehållslistan direkt intill.

Jag har lagt till startsidan i huvudmenyn och fixat in den expanderande menyn enligt instruktioner, 
men eftersom jag inte alls tycker att den senare hör hemma i fullskärmsläge när den ordinarie menyn visas har jag dolt knappen, som kommer fram igen i mobilläge -- 
det blir bara tårta på tårta annars. Resten av sidan är också fullt responsiv, med en högre brytpunkt för förändringen av sidopanelen.

Slutligen har jag även lagt till FontAwesome som en lokal modul, vilket inte innebar några svårigheter.


##### Är du sedan tidigare van att jobba i ramverk för att bygga webbplatser? Om ja, vilka ramverk/språk har du jobbat med?

Jag har använt flera olika ramverk i olika sammanhang de senaste åren, även om jag nog fortfarande får sägas vara mer *van* vid att bygga saker själv från grunden -- 
vilket i och för sig ofta slutar i någon form av upplägg/struktur som med vissa förbehåll också skulle kunna gå under rubriken "ramverk". 
Vad gäller PHP har jag gjort några enklare anpassningar av existerande projekt som använde sig av [CodeIgniter](https://www.codeigniter.com/), 
i Python har jag använt [Bottle](http://bottlepy.org/) för ett lite större projekt på [Google App Engine](https://cloud.google.com/appengine/) (som också är ett slags ramverk i sig) 
och på CSS-sidan har jag byggt några webbplatser baserade på [Bootstrap](http://getbootstrap.com/).

Sedan administrerar jag även en webbplats skapad med [WordPress](https://wordpress.org/) och allehanda tillägg som jag anpassat hit och dit, 
vilket innebär en lite annan typ av ramverk med andra förutsättningar och restriktioner, och behöver av och till även publicera saker med [Joomla!](https://www.joomla.org/) 
(som i min mening är en *betydligt* sämre plattform).

##### Det blev en del nya verktyg i labbmiljön. Var de nya för dig eller kände du igen dem?

De är nya. Eller, mer specifikt -- jag *kände till* dem sedan förut, och har särskilt i fallet med GitHub av och till dragit nytta av *andras* användande av dem, 
men jag har inte använt dem själv i mina egna projekt (med undantag för YAML, i mycket liten skala).

##### Hur kändes det att jobba med Anax Flat och bygga din me-sida?

Omständligt, särskilt i och med att det fanns en del buggar i ramverket -- men där får jag väl skylla mig lite själv också som tjuvstartar... 
Att börja använda ett nytt ramverk innebär alltid en tröskel att ta sig över innan man kan börja producera innehåll på ett vettigt sätt -- 
och hur hög denna tröskel är beror på hur mycket funktionalitet som ramverket "lägger beslag på" och vad det lämnar till utvecklaren. 
I det här fallet får tröskeln sägas vara medelhög och jag var även hjälpt av att känna igen grundupplägget från andra ramverk och projekt.

##### Vad tycker du om LESS så här långt, och det sättet vi jobbar med LESS-moduler i vårt tema?

Jag gillar LESS, då det på ett smidigt sätt löser vanligt förekommande problem och irritationsmoment som ofta uppstår när man skriver ren CSS i större projekt -- 
bara möjligheten att definiera variabler för återkommande värden (ofta färger) är värd mycket! Att dela upp koden i moduler är också ett bra sätt att hålla den översiktlig, 
då en (1) central CSS-fil snabbt växer sig för stor för att man enkelt skall kunna hitta i den i takt med att stilsättningen blir allt mer komplex.

##### Kändes det som ett utmanande kursmoment? Det fanns videor som kompletterade artiklarna – hjälpte de dig att förstå materialet bättre?

Ja, det här var något i hästväg -- särskilt om man jämför med de inledande kursmomenten i de andra kurserna. 
Spontant känns det som att momentet biter av en för stor bit och sedan får problem med att tugga den, då det försöker snabbspola introduktioner till en hel radda olika saker samtidigt:

* ramverk (allmänt -- lättare)
* Anax Flat (specifikt -- tyngre)
* responsiv webbdesign
* Markdown
* LESS
* YAML
* `composer`
* `npm`
* `make`
* `git`
* GitHub

Detta är ett problem, då många av dessa punkter kräver en rätt så grundlig genomgång med tillhörande övning om man inte är bekant med dem sedan tidigare -- 
särskilt i fallet med `git`, GitHub och kopplingen däremellan. Dessutom är det långt ifrån trivialt att få till labbmiljön som krävs med alla ingående delar på alla plattformar -- 
det får i flera fall till och med betecknas som rätt och slätt "svårt". Detta tillsammans med den i sammanhanget mycket stora omfattningen av uppgifterna gör att 
jag befarar att det kan bli en del problem med att fixa allting inom det ordinarie tidsfönstret för att inte halka efter -- 
speciellt nu när det går en annan kurs parallellt också.

Med detta sagt var videorna smått nödvändiga för att illustrera och förklara vad som skall göras och hur, då de innehåller mycket information och tips som inte direkt framgår av texten.
